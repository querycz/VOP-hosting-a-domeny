# Všeobecné obchodní podmínky pro poskytování hostingových služeb a správy doménových jmen

*Tyto Všeobecné obchodní podmínky upravují smluvní vztah mezi Poskytovatelem a Odběratelem při poskytování hostingových služeb a správy doménových jmen a řídí se ustanovením Zákona č. 89/2012 Sb., Občanský zákoník a navazujících předpisů.*

Tyto obchodní podmínky jsou platné a účinné od 25. 5. 2018.

## Smluvní strany:

**Odběratel**

a

**Query Digital, s.r.o.**  
se sídlem: Malá Štupartská 634/7, Praha 1  110 00  
IČO: 04414284, DIČ: CZ04414284  
jednající Ing. Jiřím Šebkem, jednatelem  
(dále také jako „Poskytovatel“)  

## Článek I.
### Základní ustanovení

Odběratel je fyzická či právnická osoba, která si objednala služby u Poskytovatele, a která nebyla zbavena odpovědnosti k právním úkonům. Objednáním služby a řádným uhrazením fakturované částky Odběratelem dojde k uzavření Smlouvy. Objednáním a uhrazením služby Odběratel projevuje souhlas s těmito Všeobecnými obchodními podmínkami.

Odběratel bere na vědomí, že správa hostingu a správa doménových jmen je výhradně v režii Poskytovatele. Ve výjimečných případech je Odběrateli na základě zvážení Poskytovatele umožněn přístup ke správě hostingu a/nebo jednotlivým službám serveru.

Servery Poskytovatele jsou umístěny v datovém centru ServerPark na adrese Sodomkova 1579/5, 102 00 Praha 15, který je provozovaný společností VSHosting s.r.o. se sídlem Sodomkova 1579/5, 102 00 Praha 15.

Technický provoz serveru zajišťuje pro Poskytovatele společnost Fortion Networks, s.r.o. se sídlem Božkovská 307/9, 32600 Plzeň.

Registrátorem doménových jmen pro Poskytovatele je společnost Gransy s.r.o. se sídlem Bořivojova 878/35, 130 00 Praha.

## Článek II.
### Zakázané užití

Na poskytnutý hostingový prostor je zakázáno umísťovat soubory nebo obsah:
- které poškozují nebo jsou způsobilé poškodit dobré jméno či pověst třetích osob;
- jejichž zveřejnění by bylo v rozporu s těmito pravidly, platnými právními předpisy a dobrými mravy, tj. zejména příspěvky, jež lze považovat za urážlivé, vulgární, xenofobní, hanobící rasu, národ či náboženské vyznání, a dále obsah erotického či pornografického charakteru;
- obsahující texty a vyobrazení, k nimž nemá Odběratel náležitá autorská práva na základě vytvoření autorského díla či na základě licence;
- obsahující kontaktní informace na jinou osobu nebo údaje, jež mohou být považovány za osobní údaje, pokud k tomu tato osoba nedala souhlas;
- které obtěžují ostatní uživatele nebo jim zamezují v řádném využívání jejich služeb;
- které nadměrně zatěžují výpočetní prostředky serveru (např. procesor, paměť, databázi), narušují bezpečnost nebo stabilitu serveru nebo nadměrně využívají přenosové kapacity serveru.
Užíváním služby se Odběratel zavazuje, že:
- nebude na přiděleném serveru provozovat herní webové rozhraní a webové rozhraní sloužící pro download nebo chat;
- nebude záměrně omezovat, přetěžovat nebo blokovat provoz serveru;
- zjistí-li v průběhu užívání služby bezpečnostní či technickou závadu, neprodleně tuto skutečnost oznámí Poskytovateli.

## Článek III.
### Omezení posílání e-mailových zpráv

Objednáním služby se Odběratel zavazuje, že služby mailového serveru nebude využívat k rozesílání nevyžádaných e-mailových zpráv (tzv. spamu).

Zároveň se Odběratel zavazuje, že služby mailového serveru nebude využívat k rozesílání více než 100 e-mailových zpráv za hodinu bez předchozího souhlasu Poskytovatele.

## Článek IV.
### Přenos dat a kapacita hostingu

Odběratel bere na vědomí, že služby provozované na serverech Poskytovatele jsou svým zaměřením určeny především pro přenos dat do sítě NIX. Bude-li tranzit u služby Odběratele převyšovat přenos dat do sítě NIX nebo bude-li tranzit u služby Odběratele značně překračovat průměrný tranzit ostatních služeb Poskytovatele, bude Odběratel o této skutečnosti informován a bude mezi stranami dohodnut další postup.

Odběratel bere na vědomí, že pokud překročí kapacita dat objednanou kapacitu hostingu, bude Odběratel o této skutečnosti informován a bude mezi stranami dohodnut další postup.

## Článek V.
### Registrace a správa doménových jmen

Veškeré změny u domény musí být korektně autorizovány Odběratelem.

Poskytovatel se zavazuje, že jako kontakt majitele doménového jména uvede kontaktní údaje Odběratele. Poskytovtel uvede své kontaktní údaje jako údaje technického kontaktu doménového jména.

Odběratel je plně odpovědný za to, jakým způsobem jsou jeho domény využívány a jaké webové služby a další služby jsou na nich provozovány.

V případě soudního či jiného obdobného sporu o doménové jméno může Poskytovatel na základě soudního příkazu či rozhodnutí obdobné povahy znemožnit Odběrateli užívání doménového jména či provést nařízené změny. V případě nařízené změny držitele na jinou osobu nemá Odběratel nárok na vrácení jakýchkoliv poplatků za nevyužití období platnosti domény. Stejně tak nemá Odběratel nárok na kompenzaci jakýchkoliv případných škod způsobených omezením užívání doménového jména či nařízených změn u doménového jména.

Poskytovatel bezplatně nabízí umístění DNS záznamů domén na svých DNS serverech. Poskytovatel neručí za případné problémy způsobené poruchou či nedostupností DNS technologie.

Poskytovatel je oprávněn smazat doménu z DNS systému v případě, že doména DNS servery Poskytovatele nevyužívá po dobu 60 dní.

## Článek VI.
### Ochrana informací a osobních údajů

Z pohledu Obecného nařízení o ochraně osobních údajů Evropského parlamentu a rady (EU) 2016/679 ze dne 27. 4. 2016 (dále jen „GDPR“) je v rámci používání hostingových služeb Poskytovatel v roli zpracovatele osobních údajů a Odběratel v roli správce osobních údajů. V rámci obchodního vztahu a správy doménových jmen je Poskytovatel v roli správce osobních údajů.

Poskytovatel i Odběratel se zavazují k mlčenlivosti o skutečnostech, které se vzájemně dozvěděli v souvislosti se zřízením a provozem služeb.

Ochrana informací se nevztahuje na případ, kdy má Poskytovatel informační povinnost stanovenou zákonem, resp. kdy si informace vyžádají státní orgány oprávněné k tomu zákonem, nebo jde o informace, které jsou veřejně dostupné.

Poskytovatel je oprávněn sdělovat potřebné údaje třetím osobám pro potřeby registrace a správy doménových jmen. V takovém případě Odběratel souhlasí s tím, že jím poskytnuté osobní údaje mohou být zpracovávány touto třetí stranou.

Poskytovatel se zavazuje zabezpečit ochranu osobních údajů před neoprávněným nebo nahodilým přístupem, zabránit jejich změně, ztrátě či zničení, neoprávněnému přenosu či jejich jinému neoprávněnému zpracování, jakož i jinému zneužití.

Doba zpracování osobních údajů trvá po dobu trvání této Smlouvy.

## Článek VII.
### Odstoupení od Smlouvy

Podle ustanovení § 1829 občanského zákoníku má Odběratel právo odstoupit od Smlouvy uzavřené prostřednictvím prostředků komunikace na dálku ve lhůtě 14 (slovy čtrnácti) dnů od uzavření Smlouvy.

Článek VIII.
Trvání služby, její ukončení a důsledky
Nedohodnou-li se Strany jinak, uzavírá se Smlouva na dobu 1 (slovy jednoho) roku. Pokud ze strany Odběratele nedojde k úhradě platby na další období, má se za to, že si Odběratel přeje ukončit poskytované služby.

Ukončit trvající či opakované poskytování služeb může Odběratel kdykoliv a bez udání důvodu také výpovědí Smlouvy. Výpověď může Odběratel podat prostřednictvím kontaktního e-mailu nebo jiným způsobem. Pokud se rozhodne vypovědět Smlouvu Poskytovatel, informuje Odběratele prostřednictvím kontaktního e-mailu. Výpovědní doba je 30 (slovy třicet) dnů a začíná běžet dnem následujícím po dni, ve kterém byla výpověď doručena. Po skončení výpovědní doby bude poskytování služeb ukončeno.

Dojde-li k výpovědi ze strany Poskytovatele, má Odběratel nárok na vrácení poměrné části ceny služby za 1 rok. To neplatí v případě okamžitého ukončení Smlouvy z důvodu porušení Smlouvy nebo těchto Všeobecných obchodních podmínek ze strany Odběratele. V případě výpovědi ze strany Odběratele nárok na vrácení poměrné části ceny služby Odběratel nemá, pokud k výpovědi nedošlo z důvodu porušení Smlouvy nebo těchto obchodních podmínek ze strany Dodavatele.

Odběratel bere na vědomí, že dojde-li k porušení článku II., III. nebo IV. těchto obchodních podmínek ze strany Odběratele, má Poskytovatel právo
- přerušit poskytované služby;
- vyzvat Odběratele k nápravě ve lhůtě 48 (slovy čtyřiceti osmi) hodin pod sankcí přerušení poskytování služby;
- ukončit Smlouvu bez výpovědní doby a bez nároku na vrácení poměrné části ceny za nevyčerpané služby.

Poskytovatel nenese odpovědnost za jakékoliv škody, které Odběrateli případně vzniknou v důsledku uplatnění práva Poskytovatele přerušení poskytování služby.

O postupu po ukončení Smlouvy, zejména o převedení webových služeb bude Odběratel informován bez zbytečného odkladu.

## Článek IX.
### Reklamace poskytnutých služeb

Poskytovatel odpovídá za to, že jsou služby Poskytovatele poskytovány ve shodě se Smlouvou, tj. že odpovídají zaslané nabídce a jsou v souladu s platnými právními předpisy, a dále že jsou poskytovány po sjednanou dobu.

Reklamaci služeb uplatní Odběratel bez zbytečného odkladu od zjištění nedostatků. V případě oprávněné reklamace se strany dohodnou na způsobu řešení.

Reklamaci Poskytovatel vyřídí v příslušné zákonem stanovené lhůtě.

V ostatních případech se uplatnění práva z odpovědnosti za vady a vyřízení uplatněné reklamace řídí zejména občanským zákoníkem a právními předpisy na ochranu spotřebitele.

## Článek X.
### Odpovědnost

Odběratel bere na vědomí, že zodpovídá za veškerý obsah, který na poskytnutý prostor vloží (zejména texty, fotografie a další vyobrazení, audiovizuální obsah apod.), zejména za to, že k tomuto obsahu máte veškerá autorská práva či příslušné licence.

Pokud na poskytnutém prostoru provozuje Odběratel internetových obchod, bere na vědomí, že pro prodej touto formou musí mít veškerá potřebná povolení a oprávnění. Za zboží a služby nabízené prostřednictvím internetový obchod nese Odběratel výlučnou odpovědnost jako prodávající, resp. poskytovatel takových služeb.

Při využití služeb e-mailového serveru odpovídá Odběratel za dodržení veškerých zákonných náležitostí pro správu a zpracování osobních údajů a pro zasílání obchodních sdělení.

Odběratel zodpovídá za technickou správnost a bezpečnost všech aplikací, skriptů a programů, které umístí na server, a dále také zodpovídá za veškeré způsoby, kterými komunikuje s hostingovým serverem. Odpovědnost za bezpečnost se vztahuje zejména na možnost zneužití aplikace, skriptů či programů třetí stranou k neoprávněnému využívání prostředků serveru (např. umožnění třetím stranám spouštět libovolný PHP i jiný kód, libovolné SQL dotazy a umožnění třetím stranám posílat ze serveru nevyžádané e-mailové zprávy [spam]).

Odběratel je povinen chránit poskytnutá přístupová jména a přístupová hesla ke zřízeným službám a programovým prostředkům serveru před zneužitím 3. stranou. Na jednání 3. osob, kterým umožní Odběratel (úmyslně i neúmyslně) využívat služby Poskytovatele (např. administrátoři webů, zaměstnanci, partneři, dodavatelé atd.) se, z hlediska výkonu práv a povinností Odběratele dle této Smlouvy, pohlíží tak, jako by šlo o jednání Odběratele samotného.

Vznikne-li Poskytovateli v důsledku porušení tohoto článku, článku II nebo III ze strany Odběratele, škoda, má Poskytovatel právo vymáhat po Odběrateli náhradu této škody.

Náhradu škody má Poskytovatel právo vymáhat také tehdy, bude-li na Poskytovatele z důvodu porušení tohoto článku, článku II nebo III ze strany Odběratele vymáhána náhrada škody nebo jiné újmy, finanční zadostiučinění za poškození dobré pověsti, případně jiné obdobné plnění.
